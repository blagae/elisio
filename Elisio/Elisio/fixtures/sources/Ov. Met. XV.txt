Quaeritur interea qui tantae pondera molis 
sustineat tantoque queat succedere regi: 
destinat imperio clarum praenuntia veri 
fama Numam; non ille satis cognosse Sabinae 
gentis habet ritus, animo maiora capaci 
concipit et, quae sit rerum natura, requirit. 
huius amor curae patria Curibusque relictis 
fecit ut Herculei penetraret ad hospitis urbem. 
Graia quis Italicis auctor posuisset in oris 
moenia, quaerenti sic e senioribus unus 
rettulit indigenis, veteris non inscius aevi: 
dives ab Oceano bobus Iove natus Hiberis 
litora felici tenuisse Lacinia cursu 
fertur, et armento teneras errante per herbas 
ipse domum magni nec inhospita tecta Crotonis 
intrasse et requie longum relevasse laborem 
atque ita discedens, "aevo" dixisse "nepotum 
hic locus urbis erit," promissaque vera fuerunt. 
nam fuit Argolico generatus Alemone quidam 
Myscelus, illius dis acceptissimus aevi. 
hunc super incumbens pressum gravitate soporis 
claviger adloquitur: "patrias, age, desere sedes 
et pete diversi lapidosas Aesaris undas" 
et, nisi paruerit, multa ac metuenda minatur. 
post ea discedunt pariter somnusque deusque 
surgit Alemonides tacitaque recentia mente 
visa refert, pugnatque diu sententia secum: 
numen abire iubet, prohibent discedere leges, 
poenaque mors posita est patriam mutare volenti. 
candidus Oceano nitidum caput abdiderat Sol, 
et caput extulerat densissima sidereum Nox: 
visus adesse idem deus est eademque monere 
et, nisi paruerit, plura et graviora minari. 
pertimuit patriumque simul transferre parabat 
in sedes penetrale novas: fit murmur in urbe, 
spretarumque agitur legum reus, utque peracta est 
causa prior, crimenque patet sine teste probatum, 
squalidus ad superos tollens reus ora manusque 
"o cui ius caeli bis sex fecere labores, 
fer, precor" inquit "opem! nam tu mihi criminis auctor." 
mos erat antiquus niveis atrisque lapillis, 
his damnare reos, illis absolvere culpa; 
tunc quoque sic lata est sententia tristis, et omnis 
calculus inmitem demittitur ater in urnam: 
quae simul effudit numerandos versa lapillos, 
omnibus e nigro color est mutatus in album, 
candidaque Herculeo sententia numine facta 
solvit Alemoniden: grates agit ille parenti 
Amphitryoniadae ventisque faventibus aequor 
navigat Ionium Lacedaemoniumque Tarentum 
praeterit et Sybarin Sallentinumque Neretum
Thurinosque sinus Crimisenque et Iapygis arva; 
vixque pererratis, quae spectant aequora, terris, 
invenit Aesarei fatalia fluminis ora 
nec procul hinc tumulum, sub quo sacrata Crotonis 
ossa tegebat humus, iussaque ibi moenia terra 
condidit et nomen tumulati traxit in urbem.' 
talia constabat certa primordia fama 
esse loci positaeque Italis in finibus urbis. 
Vir fuit hic ortu Samius, sed fugerat una 
et Samon et dominos odioque tyrannidis exul 
sponte erat isque licet caeli regione remotos 
mente deos adiit et, quae natura negabat 
visibus humanis, oculis ea pectoris hausit, 
cumque animo et vigili perspexerat omnia cura, 
in medium discenda dabat coetusque silentum 
dictaque mirantum magni primordia mundi 
et rerum causas et, quid natura, docebat, 
quid deus, unde nives, quae fulminis esset origo, 
Iuppiter an venti discussa nube tonarent, 
quid quateret terras, qua sidera lege mearent, 
et quodcumque latet, primusque animalia mensis 
arguit inponi, primus quoque talibus ora 
docta quidem solvit, sed non et credita, verbis: 
parcite, mortales, dapibus temerare nefandis 
corpora! sunt fruges, sunt deducentia ramos 
pondere poma suo tumidaeque in vitibus uvae, 
sunt herbae dulces, sunt quae mitescere flamma 
mollirique queant; nec vobis lacteus umor 
eripitur, nec mella thymi redolentia florem: 
prodiga divitias alimentaque mitia tellus 
suggerit atque epulas sine caede et sanguine praebet. 
carne ferae sedant ieiunia, nec tamen omnes: 
quippe equus et pecudes armentaque gramine vivunt; 
at quibus ingenium est inmansuetumque ferumque, 
Armeniae tigres iracundique leones 
cumque lupis ursi, dapibus cum sanguine gaudent. 
heu quantum scelus est in viscera viscera condi 
ingestoque avidum pinguescere corpore corpus 
alteriusque animans animantis vivere leto! 
scilicet in tantis opibus, quas, optima matrum, 
terra parit, nil te nisi tristia mandere saevo 
vulnera dente iuvat ritusque referre Cyclopum, 
nec, nisi perdideris alium, placare voracis 
et male morati poteris ieiunia ventris! 
At vetus illa aetas, cui fecimus aurea nomen, 
fetibus arboreis et, quas humus educat, herbis 
fortunata fuit nec polluit ora cruore. 
tunc et aves tutae movere per aera pennas, 
et lepus inpavidus mediis erravit in arvis, 
nec sua credulitas piscem suspenderat hamo: 
cuncta sine insidiis nullamque timentia fraudem 
plenaque pacis erant. postquam non utilis auctor 
victibus invidit, quisquis fuit ille, priorum, 
corporeasque dapes avidum demersit in alvum, 
fecit iter sceleri, primoque e caede ferarum 
incaluisse putem maculatum sanguine ferrum: 
(idque satis fuerat), nostrumque petentia letum 
corpora missa neci salva pietate fatemur: 
sed quam danda neci, tam non epulanda fuerunt. 
Longius inde nefas abiit, et prima putatur 
hostia sus meruisse mori, quia semina pando 
eruerit rostro spemque interceperit anni; 
vite caper morsa Bacchi mactandus ad aras 
ducitur ultoris: nocuit sua culpa duobus! 
quid meruistis oves, placidum pecus inque tuendos 
natum homines, pleno quae fertis in ubere nectar, 
mollia quae nobis vestras velamina lanas 
praebetis vitaque magis quam morte iuvatis? 
quid meruere boves, animal sine fraude dolisque, 
innocuum, simplex, natum tolerare labores? 
inmemor est demum nec frugum munere dignus, 
qui potuit curvi dempto modo pondere aratri 
ruricolam mactare suum, qui trita labore 
illa, quibus totiens durum renovaverat arvum, 
quot dederat messes, percussit colla securi. 
nec satis est, quod tale nefas committitur: ipsos 
inscripsere deos sceleri numenque supernum 
caede laboriferi credunt gaudere iuvenci! 
victima labe carens et praestantissima forma 
(nam placuisse nocet) vittis insignis et auro 
sistitur ante aras auditque ignara precantem 
inponique suae videt inter cornua fronti, 
quas coluit, fruges percussaque sanguine cultros 
inficit in liquida praevisos forsitan unda. 
protinus ereptas viventi pectore fibras 
inspiciunt mentesque deum scrutantur in illis; 
inde (fames homini vetitorum tanta ciborum) 
audetis vesci, genus o mortale! quod, oro, 
ne facite, et monitis animos advertite nostris! 
cumque boum dabitis caesorum membra palato, 
mandere vos vestros scite et sentite colonos. 
Et quoniam deus ora movet, sequar ora moventem 
rite deum Delphosque meos ipsumque recludam 
aethera et augustae reserabo oracula mentis: 
magna nec ingeniis evestigata priorum 
quaeque diu latuere, canam; iuvat ire per alta 
astra, iuvat terris et inerti sede relicta 
nube vehi validique umeris insistere Atlantis 
palantesque homines passim et rationis egentes 
despectare procul trepidosque obitumque timentes 
sic exhortari seriemque evolvere fati! 
O genus attonitum gelidae formidine mortis, 
quid Styga, quid tenebras et nomina vana timetis, 
materiem vatum, falsi terricula mundi? 
corpora, sive rogus flamma seu tabe vetustas 
abstulerit, mala posse pati non ulla putetis! 
morte carent animae semperque priore relicta 
sede novis domibus vivunt habitantque receptae: 
ipse ego (nam memini) Troiani tempore belli 
Panthoides Euphorbus eram, cui pectore quondam 
haesit in adverso gravis hasta minoris Atridae; 
cognovi clipeum, laevae gestamina nostrae, 
nuper Abanteis templo Iunonis in Argis! 
omnia mutantur, nihil interit: errat et illinc 
huc venit, hinc illuc, et quoslibet occupat artus 
spiritus eque feris humana in corpora transit 
inque feras noster, nec tempore deperit ullo, 
utque novis facilis signatur cera figuris 
nec manet ut fuerat nec formam servat eandem, 
sed tamen ipsa eadem est, animam sic semper eandem 
esse, sed in varias doceo migrare figuras. 
ergo, ne pietas sit victa cupidine ventris, 
parcite, vaticinor, cognatas caede nefanda 
exturbare animas, nec sanguine sanguis alatur! 
Et quoniam magno feror aequore plenaque ventis 
vela dedi: nihil est toto, quod perstet, in orbe. 
cuncta fluunt, omnisque vagans formatur imago; 
ipsa quoque adsiduo labuntur tempora motu, 
non secus ac flumen; neque enim consistere flumen 
nec levis hora potest: sed ut unda inpellitur unda 
urgeturque prior veniente urgetque priorem, 
tempora sic fugiunt pariter, pariterque sequuntur, 
et nova sunt semper; nam quod fuit ante, relictum est, 
fitque, quod haud fuerat, momentaque cuncta novantur. 
Cernis et emensas in lucem tendere noctes, 
et iubar hoc nitidum nigrae succedere nocti; 
nec color est idem caelo, cum lassa quiete 
cuncta iacent media cumque albo Lucifer exit 
clarus equo rursusque alius, cum praevia lucis 
tradendum Phoebo Pallantias inficit orbem. 
ipse dei clipeus, terra cum tollitur ima, 
mane rubet, terraque rubet cum conditur ima, 
candidus in summo est, melior natura quod illic 
aetheris est terraeque procul contagia fugit. 
nec par aut eadem nocturnae forma Dianae 
esse potest umquam semperque hodierna sequente, 
si crescit, minor est, maior, si contrahit orbem. 
Quid? non in species succedere quattuor annum 
adspicis, aetatis peragentem imitamina nostrae? 
nam tener et lactens puerique simillimus aevo 
vere novo est: tunc herba recens et roboris expers 
turget et insolida est et spe delectat agrestes; 
omnia tunc florent, florumque coloribus almus 
ludit ager, neque adhuc virtus in frondibus ulla est. 
transit in aestatem post ver robustior annus 
fitque valens iuvenis: neque enim robustior aetas 
ulla nec uberior, nec quae magis ardeat, ulla est. 
excipit autumnus, posito fervore iuventae 
maturus mitisque inter iuvenemque senemque 
temperie medius, sparsus quoque tempora canis. 
inde senilis hiems tremulo venit horrida passu, 
aut spoliata suos, aut, quos habet, alba capillos. 
Nostra quoque ipsorum semper requieque sine ulla 
corpora vertuntur, nec quod fuimusve sumusve, 
cras erimus; fuit illa dies, qua semina tantum 
spesque hominum primae matris latitavimus alvo. 
artifices natura manus admovit et angi 
corpora visceribus distentae condita matris 
noluit eque domo vacuas emisit in auras. 
editus in lucem iacuit sine viribus infans; 
mox quadrupes rituque tulit sua membra ferarum 
paulatimque tremens et nondum poplite firmo 
constitit adiutis aliquo conamine nervis. 
inde valens veloxque fuit spatiumque iuventae 
transit et emeritis medii quoque temporis annis 
labitur occiduae per iter declive senectae. 
subruit haec aevi demoliturque prioris 
robora: fletque Milon senior, cum spectat inanes 
illos, qui fuerant solidorum mole tororum 
Herculeis similes, fluidos pendere lacertos; 
flet quoque, ut in speculo rugas adspexit aniles, 
Tyndaris et secum, cur sit bis rapta, requirit. 
tempus edax rerum, tuque, invidiosa vetustas, 
omnia destruitis vitiataque dentibus aevi 
paulatim lenta consumitis omnia morte! 
Haec quoque non perstant, quae nos elementa vocamus, 
quasque vices peragant, animos adhibete: docebo. 
quattuor aeternus genitalia corpora mundus 
continet; ex illis duo sunt onerosa suoque 
pondere in inferius, tellus atque unda, feruntur, 
et totidem gravitate carent nulloque premente 
alta petunt, aer atque aere purior ignis. 
quae quamquam spatio distent, tamen omnia fiunt 
ex ipsis et in ipsa cadunt: resolutaque tellus 
in liquidas rarescit aquas, tenuatus in auras 
aeraque umor abit, dempto quoque pondere rursus 
in superos aer tenuissimus emicat ignes; 
inde retro redeunt, idemque retexitur ordo. 
ignis enim densum spissatus in aera transit, 
hic in aquas, tellus glomerata cogitur unda. 
Nec species sua cuique manet, rerumque novatrix 
ex aliis alias reparat natura figuras: 
nec perit in toto quicquam, mihi credite, mundo, 
sed variat faciemque novat, nascique vocatur 
incipere esse aliud, quam quod fuit ante, morique 
desinere illud idem. cum sint huc forsitan illa, 
haec translata illuc, summa tamen omnia constant. 
Nil equidem durare diu sub imagine eadem 
crediderim: sic ad ferrum venistis ab auro, 
saecula, sic totiens versa est fortuna locorum. 
vidi ego, quod fuerat quondam solidissima tellus, 
esse fretum, vidi factas ex aequore terras; 
et procul a pelago conchae iacuere marinae, 
et vetus inventa est in montibus ancora summis; 
quodque fuit campus, vallem decursus aquarum 
fecit, et eluvie mons est deductus in aequor, 
eque paludosa siccis humus aret arenis, 
quaeque sitim tulerant, stagnata paludibus ument. 
hinc fontes natura novos emisit, at illic 
clausit, et aut imi commota tremoribus orbis 
flumina prosiliunt aut excaecata residunt. 
sic ubi terreno Lycus est epotus hiatu, 
existit procul hinc alioque renascitur ore; 
sic modo conbibitur, tecto modo gurgite lapsus 
redditur Argolicis ingens Erasinus in arvis, 
et Mysum capitisque sui ripaeque prioris 
paenituisse ferunt, alia nunc ire Caicum; 
nec non Sicanias volvens Amenanus arenas 
nunc fluit, interdum suppressis fontibus aret. 
ante bibebatur, nunc, quas contingere nolis, 
fundit Anigrus aquas, postquam, nisi vatibus omnis 
eripienda fides, illic lavere bimembres 
vulnera, clavigeri quae fecerat Herculis arcus. 
quid? non et Scythicis Hypanis de montibus ortus, 
qui fuerat dulcis, salibus vitiatur amaris? 
fluctibus ambitae fuerant Antissa Pharosque 
et Phoenissa Tyros: quarum nunc insula nulla est. 
Leucada continuam veteres habuere coloni: 
nunc freta circueunt; Zancle quoque iuncta fuisse 
dicitur Italiae, donec confinia pontus 
abstulit et media tellurem reppulit unda; 
si quaeras Helicen et Burin, Achaidas urbes, 
invenies sub aquis, et adhuc ostendere nautae 
inclinata solent cum moenibus oppida mersis. 
est prope Pittheam tumulus Troezena, sine ullis 
arduus arboribus, quondam planissima campi 
area, nunc tumulus; nam (res horrenda relatu) 
vis fera ventorum, caecis inclusa cavernis, 
exspirare aliqua cupiens luctataque frustra 
liberiore frui caelo, cum carcere rima 
nulla foret toto nec pervia flatibus esset, 
extentam tumefecit humum, ceu spiritus oris 
tendere vesicam solet aut derepta bicorni 
terga capro; tumor ille loci permansit et alti 
collis habet speciem longoque induruit aevo. 
Plurima cum subeant audita et cognita nobis, 
pauca super referam. quid? non et lympha figuras 
datque capitque novas? medio tua, corniger Ammon, 
unda die gelida est, ortuque obituque calescit, 
admotis Athamanas aquis accendere lignum 
narratur, minimos cum luna recessit in orbes. 
flumen habent Cicones, quod potum saxea reddit 
viscera, quod tactis inducit marmora rebus; 
Crathis et huic Subaris nostris conterminus oris 
electro similes faciunt auroque capillos; 
quodque magis mirum est, sunt, qui non corpora tantum, 
verum animos etiam valeant mutare liquores: 
cui non audita est obscenae Salmacis undae 
Aethiopesque lacus? quos si quis faucibus hausit, 
aut furit aut patitur mirum gravitate soporem; 
Clitorio quicumque sitim de fonte levavit, 
vina fugit gaudetque meris abstemius undis, 
seu vis est in aqua calido contraria vino, 
sive, quod indigenae memorant, Amythaone natus, 
Proetidas attonitas postquam per carmen et herbas 
eripuit furiis, purgamina mentis in illas 
misit aquas, odiumque meri permansit in undis. 
huic fluit effectu dispar Lyncestius amnis, 
quem quicumque parum moderato gutture traxit, 
haud aliter titubat, quam si mera vina bibisset. 
est locus Arcadiae, Pheneon dixere priores, 
ambiguis suspectus aquis, quas nocte timeto: 
nocte nocent potae, sine noxa luce bibuntur; 
sic alias aliasque lacus et flumina vires 
concipiunt. - tempusque fuit, quo navit in undis, 
nunc sedet Ortygie; timuit concursibus Argo 
undarum sparsas Symplegadas elisarum, 
quae nunc inmotae perstant ventisque resistunt. 
nec quae sulphureis ardet fornacibus Aetne, 
ignea semper erit, neque enim fuit ignea semper. 
nam sive est animal tellus et vivit habetque 
spiramenta locis flammam exhalantia multis, 
spirandi mutare vias, quotiensque movetur, 
has finire potest, illas aperire cavernas; 
sive leves imis venti cohibentur in antris 
saxaque cum saxis et habentem semina flammae 
materiam iactant, ea concipit ictibus ignem, 
antra relinquentur sedatis frigida ventis; 
sive bitumineae rapiunt incendia vires, 
luteave exiguis ardescunt sulphura fumis, 
nempe, ubi terra cibos alimentaque pinguia flammae 
non dabit absumptis per longum viribus aevum, 
naturaeque suum nutrimen deerit edaci, 
non feret illa famem desertaque deseret ignis. 
Esse viros fama est in Hyperborea Pallene, 
qui soleant levibus velari corpora plumis, 
cum Tritoniacam noviens subiere paludem; 
haud equidem credo: sparsae quoque membra venenis 
exercere artes Scythides memorantur easdem. 
Siqua fides rebus tamen est addenda probatis, 
nonne vides, quaecumque mora fluidove calore 
corpora tabuerint, in parva animalia verti? 
i quoque, delectos mactatos obrue tauros: 
(cognita res usu) de putri viscere passim 
florilegae nascuntur apes, quae more parentum 
rura colunt operique favent in spemque laborant. 
pressus humo bellator equus crabronis origo est; 
concava litoreo si demas bracchia cancro, 
cetera supponas terrae, de parte sepulta 
scorpius exibit caudaque minabitur unca; 
quaeque solent canis frondes intexere filis 
agrestes tineae (res observata colonis) 
ferali mutant cum papilione figuram. 
semina limus habet virides generantia ranas, 
et generat truncas pedibus, mox apta natando 
crura dat, utque eadem sint longis saltibus apta, 
posterior partes superat mensura priores. 
nec catulus, partu quem reddidit ursa recenti, 
sed male viva caro est; lambendo mater in artus 
fingit et in formam, quantam capit ipse, reducit. 
nonne vides, quos cera tegit sexangula fetus 
melliferarum apium sine membris corpora nasci 
et serosque pedes serasque adsumere pennas? 
Iunonis volucrem, quae cauda sidera portat, 
armigerumque Iovis Cythereiadasque columbas 
et genus omne avium mediis e partibus ovi, 
ni sciret fieri, fieri quis posse putaret? 
sunt qui, cum clauso putrefacta est spina sepulcro, 
mutari credant humanas angue medullas. 
Haec tamen ex aliis generis primordia ducunt, 
una est, quae reparet seque ipsa reseminet, ales: 
Assyrii phoenica vocant; non fruge neque herbis, 
sed turis lacrimis et suco vivit amomi. 
haec ubi quinque suae conplevit saecula vitae, 
ilicet in ramis tremulaeque cacumine palmae 
unguibus et puro nidum sibi construit ore, 
quo simul ac casias et nardi lenis aristas 
quassaque cum fulva substravit cinnama murra, 
se super inponit finitque in odoribus aevum. 
inde ferunt, totidem qui vivere debeat annos, 
corpore de patrio parvum phoenica renasci; 
cum dedit huic aetas vires, onerique ferendo est, 
ponderibus nidi ramos levat arboris altae 
fertque pius cunasque suas patriumque sepulcrum 
perque leves auras Hyperionis urbe potitus 
ante fores sacras Hyperionis aede reponit. 
Si tamen est aliquid mirae novitatis in istis, 
alternare vices et, quae modo femina tergo 
passa marem est, nunc esse marem miremur hyaenam; 
id quoque, quod ventis animal nutritur et aura, 
protinus adsimulat, tetigit quoscumque colores. 
victa racemifero lyncas dedit India Baccho: 
e quibus, ut memorant, quicquid vesica remisit, 
vertitur in lapides et congelat aere tacto. 
sic et curalium quo primum contigit auras 
tempore, durescit: mollis fuit herba sub undis. 
Desinet ante dies et in alto Phoebus anhelos 
aequore tinguet equos, quam consequar omnia verbis 
in species translata novas: sic tempora verti 
cernimus atque illas adsumere robora gentes, 
concidere has; sic magna fuit censuque virisque 
perque decem potuit tantum dare sanguinis annos, 
nunc humilis veteres tantummodo Troia ruinas 
et pro divitiis tumulos ostendit avorum. 
clara fuit Sparte, magnae viguere Mycenae, 
nec non et Cecropis, nec non Amphionis arces. 
vile solum Sparte est, altae cecidere Mycenae, 
Oedipodioniae quid sunt, nisi nomina, Thebae? 
quid Pandioniae restant, nisi nomen, Athenae? 
nunc quoque Dardaniam fama est consurgere Romam, 
Appenninigenae quae proxima Thybridis undis 
mole sub ingenti rerum fundamina ponit: 
haec igitur formam crescendo mutat et olim 
inmensi caput orbis erit. sic dicere vates 
faticinasque ferunt sortes, quantumque recordor, 
dixerat Aeneae, cum res Troiana labaret, 
Priamides Helenus flenti dubioque salutis: 
nate dea, si nota satis praesagia nostrae 
mentis habes, non tota cadet te sospite Troia! 
flamma tibi ferrumque dabunt iter: ibis et una 
Pergama rapta feres, donec Troiaeque tibique 
externum patria contingat amicius arvum, 
urbem et iam cerno Phrygios debere nepotes, 
quanta nec est nec erit nec visa prioribus annis. 
hanc alii proceres per saecula longa potentem, 
sed dominam rerum de sanguine natus Iuli 
efficiet, quo cum tellus erit usa, fruentur 
aetheriae sedes, caelumque erit exitus illi." 
haec Helenum cecinisse penatigero Aeneae 
mente memor refero cognataque moenia laetor 
crescere et utiliter Phrygibus vicisse Pelasgos. 
Ne tamen oblitis ad metam tendere longe 
exspatiemur equis, caelum et quodcumque sub illo est, 
inmutat formas, tellusque et quicquid in illa est. 
nos quoque, pars mundi, quoniam non corpora solum, 
verum etiam volucres animae sumus, inque ferinas 
possumus ire domos pecudumque in pectora condi, 
corpora, quae possunt animas habuisse parentum 
aut fratrum aut aliquo iunctorum foedere nobis 
aut hominum certe, tuta esse et honesta sinamus 
neve Thyesteis cumulemus viscera mensis! 
quam male consuescit, quem se parat ille cruori 
inpius humano, vituli qui guttura cultro 
rumpit et inmotas praebet mugitibus aures, 
aut qui vagitus similes puerilibus haedum 
edentem iugulare potest aut alite vesci, 
cui dedit ipse cibos! quantum est, quod desit in istis 
ad plenum facinus? quo transitus inde paratur? 
bos aret aut mortem senioribus inputet annis, 
horriferum contra borean ovis arma ministret, 
ubera dent saturae manibus pressanda capellae! 
retia cum pedicis laqueosque artesque dolosas 
tollite! nec volucrem viscata fallite virga 
nec formidatis cervos includite pennis, 
nec celate cibis uncos fallacibus hamos; 
perdite siqua nocent, verum haec quoque perdite tantum: 
ora cruore vacent alimentaque mitia carpant!' 
Talibus atque aliis instructo pectore dictis 
in patriam remeasse ferunt ultroque petitum 
accepisse Numam populi Latialis habenas. 
coniuge qui felix nympha ducibusque Camenis 
sacrificos docuit ritus gentemque feroci 
adsuetam bello pacis traduxit ad artes. 
qui postquam senior regnumque aevumque peregit, 
exstinctum Latiaeque nurus populusque patresque 
deflevere Numam; nam coniunx urbe relicta 
vallis Aricinae densis latet abdita silvis 
sacraque Oresteae gemitu questuque Dianae 
inpedit. a! quotiens nymphae nemorisque lacusque, 
ne faceret, monuere et consolantia verba 
dixerunt! quotiens flenti Theseius heros 
siste modum,' dixit 'neque enim fortuna querenda 
sola tua est; similes aliorum respice casus: 
mitius ista feres, utinamque exempla dolentem 
non mea te possent relevare! sed et mea possunt. 
Fando aliquem Hippolytum vestras puto contigit aures 
credulitate patris, sceleratae fraude novercae 
occubuisse neci: mirabere, vixque probabo, 
sed tamen ille ego sum. me Pasiphaeia quondam 
temptatum frustra patrium temerare cubile, 
quod voluit, finxit voluisse et, crimine verso 
(indiciine metu magis offensane repulsae?) 
arguit; inmeritumque pater proiecit ab urbe, 
hostilique caput prece detestatur euntis. 
Pittheam profugo curru Troezena petebam 
iamque Corinthiaci carpebam litora ponti, 
cum mare surrexit, cumulusque inmanis aquarum 
in montis speciem curvari et crescere visus 
et dare mugitus summoque cacumine findi; 
corniger hinc taurus ruptis expellitur undis 
pectoribusque tenus molles erectus in auras 
naribus et patulo partem maris evomit ore. 
corda pavent comitum, mihi mens interrita mansit, 
exsiliis contenta suis: cum colla feroces 
ad freta convertunt adrectisque auribus horrent 
quadrupedes monstrique metu turbantur et altis 
praecipitant currum scopulis; ego ducere vana 
frena manu spumis albentibus oblita luctor 
et retro lentas tendo resupinus habenas. 
nec tamen has vires rabies superasset equorum, 
ni rota, perpetuum qua circumvertitur axem, 
stipitis occursu fracta ac disiecta fuisset. 
excutior curru, lorisque tenentibus artus 
viscera viva trahi, nervos in stipe teneri, 
membra rapi partim partimque reprensa relinqui, 
ossa gravem dare fracta sonum fessamque videres 
exhalari animam nullasque in corpore partes, 
noscere quas posses: unumque erat omnia vulnus. 
num potes aut audes cladi conponere nostrae, 
nympha, tuam? vidi quoque luce carentia regna 
et lacerum fovi Phlegethontide corpus in unda, 
nec nisi Apollineae valido medicamine prolis 
reddita vita foret; quam postquam fortibus herbis 
atque ope Paeonia Dite indignante recepi, 
tum mihi, ne praesens augerem muneris huius 
invidiam, densas obiecit Cynthia nubes, 
utque forem tutus possemque inpune videri, 
addidit aetatem nec cognoscenda reliquit 
ora mihi Cretenque diu dubitavit habendam 
traderet an Delon: Delo Creteque relictis 
hic posuit nomenque simul, quod possit equorum 
admonuisse, iubet deponere "qui" que "fuisti 
Hippolytus," dixit "nunc idem Virbius esto!" 
hoc nemus inde colo de disque minoribus unus 
numine sub dominae lateo atque accenseor illi.' 
Non tamen Egeriae luctus aliena levare 
damna valent; montisque iacens radicibus imis 
liquitur in lacrimas, donec pietate dolentis 
mota soror Phoebi gelidum de corpore fontem 
fecit et aeternas artus tenuavit in undas. 
Et nymphas tetigit nova res, et Amazone natus 
haud aliter stupuit, quam cum Tyrrhenus arator 
fatalem glaebam mediis adspexit in arvis 
sponte sua primum nulloque agitante moveri, 
sumere mox hominis terraeque amittere formam 
oraque venturis aperire recentia fatis: 
indigenae dixere Tagen, qui primus Etruscam 
edocuit gentem casus aperire futuros; 
utve Palatinis haerentem collibus olim 
cum subito vidit frondescere Romulus hastam, 
quae radice nova, non ferro stabat adacto 
et iam non telum, sed lenti viminis arbor 
non exspectatas dabat admirantibus umbras; 
aut sua fluminea cum vidit Cipus in unda 
cornua (vidit enim) falsamque in imagine credens 
esse fidem, digitis ad frontem saepe relatis, 
quae vidit, tetigit, nec iam sua lumina damnans 
restitit, ut victor domito remeabat ab hoste, 
ad caelumque oculos et eodem bracchia tollens 
quicquid,' ait 'superi, monstro portenditur isto, 
seu laetum est, patriae laetum populoque Quirini, 
sive minax, mihi sit.' viridique e caespite factas 
placat odoratis herbosas ignibus aras 
vinaque dat pateris mactatarumque bidentum, 
quid sibi significent, trepidantia consulit exta; 
quae simul adspexit Tyrrhenae gentis haruspex, 
magna quidem rerum molimina vidit in illis, 
non manifesta tamen; cum vero sustulit acre 
a pecudis fibris ad Cipi cornua lumen, 
rex,' ait 'o! salve! tibi enim, tibi, Cipe, tuisque 
hic locus et Latiae parebunt cornibus arces. 
tu modo rumpe moras portasque intrare patentes 
adpropera! sic fata iubent; namque urbe receptus 
rex eris et sceptro tutus potiere perenni.' 
rettulit ille pedem torvamque a moenibus urbis 
avertens faciem 'procul, a! procul omnia' dixit 
talia di pellant! multoque ego iustius aevum 
exul agam, quam me videant Capitolia regem.' 
dixit et extemplo populumque gravemque senatum 
convocat, ante tamen pacali cornua lauro 
velat et aggeribus factis a milite forti 
insistit priscosque deos e more precatus 
est' ait 'hic unus, quem vos nisi pellitis urbe, 
rex erit: is qui sit, signo, non nomine dicam: 
cornua fronte gerit! quem vobis indicat augur, 
si Romam intrarit, famularia iura daturum. 
ille quidem potuit portas inrumpere apertas, 
sed nos obstitimus, quamvis coniunctior illo 
nemo mihi est: vos urbe virum prohibete, Quirites, 
vel, si dignus erit, gravibus vincite catenis 
aut finite metum fatalis morte tyranni!' 
qualia succinctis, ubi trux insibilat eurus, 
murmura pinetis fiunt, aut qualia fluctus 
aequorei faciunt, siquis procul audiat illos, 
tale sonat populus; sed per confusa frementis 
verba tamen vulgi vox eminet una 'quis ille est?' 
et spectant frontes praedictaque cornua quaerunt. 
rursus ad hos Cipus 'quem poscitis,' inquit 'habetis' 
et dempta capiti populo prohibente corona 
exhibuit gemino praesignia tempora cornu. 
demisere oculos omnes gemitumque dedere 
atque illud meritis clarum (quis credere possit?) 
inviti videre caput: nec honore carere 
ulterius passi festam inposuere coronam; 
at proceres, quoniam muros intrare vetaris, 
ruris honorati tantum tibi, Cipe, dedere, 
quantum depresso subiectis bobus aratro 
conplecti posses ad finem lucis ab ortu. 
cornuaque aeratis miram referentia formam 
postibus insculpunt, longum mansura per aevum. 
Pandite nunc, Musae, praesentia numina vatum, 
(scitis enim, nec vos fallit spatiosa vetustas,) 
unde Coroniden circumflua Thybridis alti 
insula Romuleae sacris adiecerit urbis. 
Dira lues quondam Latias vitiaverat auras, 
pallidaque exsangui squalebant corpora tabo. 
funeribus fessi postquam mortalia cernunt 
temptamenta nihil, nihil artes posse medentum, 
auxilium caeleste petunt mediamque tenentes 
orbis humum Delphos adeunt, oracula Phoebi, 
utque salutifera miseris succurrere rebus 
sorte velit tantaeque urbis mala finiat, orant: 
et locus et laurus et, quas habet ipse pharetrae, 
intremuere simul, cortinaque reddidit imo 
hanc adyto vocem pavefactaque pectora movit 
quod petis hinc, propiore loco, Romane, petisses, 
et pete nunc propiore loco: nec Apolline vobis, 
qui minuat luctus, opus est, sed Apolline nato. 
ite bonis avibus prolemque accersite nostram.' 
iussa dei prudens postquam accepere senatus, 
quam colat, explorant, iuvenis Phoebeius urbem, 
quique petant ventis Epidauria litora, mittunt; 
quae simul incurva missi tetigere carina, 
concilium Graiosque patres adiere, darentque, 
oravere, deum, qui praesens funera gentis 
finiat Ausoniae: certas ita dicere sortes. 
dissidet et variat sententia, parsque negandum 
non putat auxilium, multi retinere suamque 
non emittere opem nec numina tradere suadent: 
dum dubitant, seram pepulere crepuscula lucem; 
umbraque telluris tenebras induxerat orbi, 
cum deus in somnis opifer consistere visus 
ante tuum, Romane, torum, sed qualis in aede 
esse solet, baculumque tenens agreste sinistra 
caesariem longae dextra deducere barbae 
et placido talis emittere pectore voces: 
pone metus! veniam simulacraque nostra relinquam. 
hunc modo serpentem, baculum qui nexibus ambit, 
perspice et usque nota visu, ut cognoscere possis! 
vertar in hunc: sed maior ero tantusque videbor, 
in quantum verti caelestia corpora debent.' 
extemplo cum voce deus, cum voce deoque 
somnus abit, somnique fugam lux alma secuta est. 
postera sidereos aurora fugaverat ignes: 
incerti, quid agant, proceres ad templa petiti 
conveniunt operosa dei, quaque ipse morari 
sede velit, signis caelestibus indicet, orant. 
vix bene desierant, cum cristis aureus altis 
in serpente deus praenuntia sibila misit 
adventuque suo signumque arasque foresque 
marmoreumque solum fastigiaque aurea movit 
pectoribusque tenus media sublimis in aede 
constitit atque oculos circumtulit igne micantes: 
territa turba pavet, cognovit numina castos 
evinctus vitta crines albente sacerdos 
et 'deus est! deus est; animis linguisque favete. 
quisquis ades!' dixit 'sis, o pulcherrime, visus 
utiliter populosque iuves tua sacra colentes!' 
quisquis adest, iussum veneratur numen, et omnes 
verba sacerdotis referunt geminata piumque 
Aeneadae praestant et mente et voce favorem. 
adnuit his motisque deus rata pignora cristis 
ter repetita dedit vibrata sibila lingua; 
tum gradibus nitidis delabitur oraque retro 
flectit et antiquas abiturus respicit aras 
adsuetasque domos habitataque templa salutat. 
inde per iniectis adopertam floribus ingens 
serpit humum flectitque sinus mediamque per urbem 
tendit ad incurvo munitos aggere portus. 
restitit hic agmenque suum turbaeque sequentis 
officium placido visus dimittere vultu 
corpus in Ausonia posuit rate: numinis illa 
sensit onus, pressa estque dei gravitate carina; 
Aeneadae gaudent caesoque in litore tauro 
torta coronatae solvunt retinacula navis. 
inpulerat levis aura ratem: deus eminet alte 
inpositaque premens puppim cervice recurvam 
caeruleas despectat aquas modicisque per aequor 
Ionium zephyris sexto Pallantidos ortu 
Italiam tenuit praeterque Lacinia templo 
nobilitate deae Scylaceaque litora fertur; 
linquit Iapygiam laevisque Amphrisia remis 
saxa fugit, dextra praerupta Cocinthia parte, 
Romethiumque legit Caulonaque Naryciamque 
evincitque fretum Siculique angusta Pelori 
Hippotadaeque domos regis Temesesque metalla 
Leucosiamque petit tepidique rosaria Paesti. 
inde legit Capreas promunturiumque Minervae 
et Surrentino generosos palmite colles 
Herculeamque urbem Stabiasque et in otia natam 
Parthenopen et ab hac Cumaeae templa Sibyllae. 
hinc calidi fontes lentisciferumque tenetur 
Liternum multamque trahens sub gurgite arenam 
Volturnus niveisque frequens Sinuessa columbis 
Minturnaeque graves et quam tumulavit alumnus 
Antiphataeque domus Trachasque obsessa palude 
et tellus Circaea et spissi litoris Antium. 
huc ubi veliferam nautae advertere carinam, 
(asper enim iam pontus erat), deus explicat orbes 
perque sinus crebros et magna volumina labens 
templa parentis init flavum tangentia litus. 
aequore placato patrias Epidaurius aras 
linquit et hospitio iuncti sibi numinis usus 
litoream tractu squamae crepitantis arenam 
sulcat et innixus moderamine navis in alta 
puppe caput posuit, donec Castrumque sacrasque 
Lavini sedes Tiberinaque ad ostia venit. 
huc omnis populi passim matrumque patrumque 
obvia turba ruit, quaeque ignes, Troica, servant, 
Vesta, tuos, laetoque deum clamore salutant. 
quaque per adversas navis cita ducitur undas, 
tura super ripas aris ex ordine factis 
parte ab utraque sonant et odorant aera fumis, 
ictaque coniectos incalfacit hostia cultros. 
iamque caput rerum, Romanam intraverat urbem: 
erigitur serpens summoque acclinia malo 
colla movet sedesque sibi circumspicit aptas. 
scinditur in geminas partes circumfluus amnis, 
(Insula nomen habet) laterumque a parte duorum 
porrigit aequales media tellure lacertos. 
huc se de Latia pinu Phoebeius anguis 
contulit et finem specie caeleste resumpta 
luctibus inposuit venitque salutifer urbi. 
Hic tamen accessit delubris advena nostris: 
Caesar in urbe sua deus est; quem Marte togaque 
praecipuum non bella magis finita triumphis 
resque domi gestae properataque gloria rerum 
in sidus vertere novum stellamque comantem, 
quam sua progenies; neque enim de Caesaris actis 
ullum maius opus, quam quod pater exstitit huius: 
scilicet aequoreos plus est domuisse Britannos 
perque papyriferi septemflua flumina Nili 
victrices egisse rates Numidasque rebelles 
Cinyphiumque Iubam Mithridateisque tumentem 
nominibus Pontum populo adiecisse Quirini 
et multos meruisse, aliquos egisse triumphos, 
quam tantum genuisse virum, quo praeside rerum 
humano generi, superi, favistis abunde! 
ne foret hic igitur mortali semine cretus, 
ille deus faciendus erat; quod ut aurea vidit 
Aeneae genetrix, vidit quoque triste parari 
pontifici letum et coniurata arma moveri, 
palluit et cunctis, ut cuique erat obvia, divis 
adspice,' dicebat 'quanta mihi mole parentur 
insidiae, quantaque caput cum fraude petatur, 
quod de Dardanio solum mihi restat Iulo. 
solane semper ero iustis exercita curis, 
quam modo Tydidae Calydonia vulneret hasta, 
nunc male defensae confundant moenia Troiae, 
quae videam natum longis erroribus actum 
iactarique freto sedesque intrare silentum 
bellaque cum Turno gerere, aut, si vera fatemur, 
cum Iunone magis? quid nunc antiqua recordor 
damna mei generis? timor hic meminisse priorum 
non sinit; en acui sceleratos cernitis enses. 
quos prohibete, precor, facinusque repellite neve 
caede sacerdotis flammas exstinguite Vestae!' 
Talia nequiquam toto Venus anxia caelo 
verba iacit superosque movet, qui rumpere quamquam 
ferrea non possunt veterum decreta sororum, 
signa tamen luctus dant haud incerta futuri; 
arma ferunt inter nigras crepitantia nubes 
terribilisque tubas auditaque cornua caelo 
praemonuisse nefas; solis quoque tristis imago 
lurida sollicitis praebebat lumina terris; 
saepe faces visae mediis ardere sub astris, 
saepe inter nimbos guttae cecidere cruentae; 
caerulus et vultum ferrugine Lucifer atra 
sparsus erat, sparsi lunares sanguine currus; 
tristia mille locis Stygius dedit omina bubo, 
mille locis lacrimavit ebur, cantusque feruntur 
auditi sanctis et verba minantia lucis. 
victima nulla litat, magnosque instare tumultus 
fibra monet, caesumque caput reperitur in extis, 
inque foro circumque domos et templa deorum 
nocturnos ululasse canes umbrasque silentum 
erravisse ferunt motamque tremoribus urbem. 
non tamen insidias venturaque vincere fata 
praemonitus potuere deum, strictique feruntur 
in templum gladii: neque enim locus ullus in urbe 
ad facinus diramque placet nisi curia caedem. 
tum vero Cytherea manu percussit utraque 
pectus et Aeneaden molitur condere nube, 
qua prius infesto Paris est ereptus Atridae, 
et Diomedeos Aeneas fugerat ensis. 
talibus hanc genitor: 'sola insuperabile fatum, 
nata, movere paras? intres licet ipsa sororum 
tecta trium: cernes illic molimine vasto 
ex aere et solido rerum tabularia ferro, 
quae neque concursum caeli neque fulminis iram 
nec metuunt ullas tuta atque aeterna ruinas; 
invenies illic incisa adamante perenni 
fata tui generis: legi ipse animoque notavi 
et referam, ne sis etiamnum ignara futuri. 
hic sua conplevit, pro quo, Cytherea, laboras, 
tempora, perfectis, quos terrae debuit, annis. 
ut deus accedat caelo templisque colatur, 
tu facies natusque suus, qui nominis heres 
inpositum feret unus onus caesique parentis 
nos in bella suos fortissimus ultor habebit. 
illius auspiciis obsessae moenia pacem 
victa petent Mutinae, Pharsalia sentiet illum, 
Emathiique iterum madefient caede Philippi, 
et magnum Siculis nomen superabitur undis, 
Romanique ducis coniunx Aegyptia taedae 
non bene fisa cadet, frustraque erit illa minata, 
servitura suo Capitolia nostra Canopo. 
quid tibi barbariam gentesque ab utroque iacentes 
oceano numerem? quodcunque habitabile tellus 
sustinet, huius erit: pontus quoque serviet illi! 
pace data terris animum ad civilia vertet 
iura suum legesque feret iustissimus auctor 
exemploque suo mores reget inque futuri 
temporis aetatem venturorumque nepotum 
prospiciens prolem sancta de coniuge natam 
ferre simul nomenque suum curasque iubebit, 
nec nisi cum senior meritis aequaverit annos, 
aetherias sedes cognataque sidera tanget. 
hanc animam interea caeso de corpore raptam 
fac iubar, ut semper Capitolia nostra forumque 
divus ab excelsa prospectet Iulius aede!' 
Vix ea fatus erat, medi cum sede senatus 
constitit alma Venus nulli cernenda suique 
Caesaris eripuit membris nec in aera solvi 
passa recentem animam caelestibus intulit astris 
dumque tulit, lumen capere atque ignescere sensit 
emisitque sinu: luna volat altius illa 
flammiferumque trahens spatioso limite crinem 
stella micat natique videns bene facta fatetur 
esse suis maiora et vinci gaudet ab illo. 
hic sua praeferri quamquam vetat acta paternis, 
libera fama tamen nullisque obnoxia iussis 
invitum praefert unaque in parte repugnat: 
sic magnus cedit titulis Agamemnonis Atreus, 
Aegea sic Theseus, sic Pelea vicit Achilles; 
denique, ut exemplis ipsos aequantibus utar, 
sic et Saturnus minor est Iove: Iuppiter arces 
temperat aetherias et mundi regna triformis, 
terra sub Augusto est; pater est et rector uterque. 
di, precor, Aeneae comites, quibus ensis et ignis 
cesserunt, dique Indigetes, genitorque Quirine 
urbis et invicti genitor Gradive Quirini 
Vestaque Caesareos inter sacrata penates, 
et cum Caesarea tu, Phoebe domestice, Vesta, 
quique tenes altus Tarpeias Iuppiter arces, 
quosque alios vati fas appellare piumque est: 
tarda sit illa dies et nostro serior aevo, 
qua caput Augustum, quem temperat, orbe relicto 
accedat caelo faveatque precantibus absens! 
Iamque opus exegi, quod nec Iovis ira nec ignis 
nec poterit ferrum nec edax abolere vetustas. 
cum volet, illa dies, quae nil nisi corporis huius 
ius habet, incerti spatium mihi finiat aevi: 
parte tamen meliore mei super alta perennis 
astra ferar, nomenque erit indelebile nostrum, 
quaque patet domitis Romana potentia terris, 
ore legar populi, perque omnia saecula fama, 
siquid habent veri vatum praesagia, vivam.
